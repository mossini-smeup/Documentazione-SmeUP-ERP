## La normativa

### Introduzione

L'articolo 21 del dl 78/2010 (poi modificato dall'articolo 2 comma 6 del Dl 16/2012) ha introdotto l'obbligo di comunicare all'Agenzia delle Entrate le operazioni rilevanti ai fini Iva ("spesometro").
Nella sua prima versione, la normativa prescriveva, per i soggetti Iva, la comunicazione delle cessioni di beni e delle prestazioni di servizi, rese e ricevute, di valore pari o superiore ai 3.000 euro, al netto dell'imposta sul valore aggiunto, per le operazioni documentate da fattura, oppure di 3.600 euro, comprensivi d'Iva, relativamente alle operazioni non documentate da fattura.
Successivamente, per le operazioni effettuate dal 1° gennaio 2012 la comunicazione è stata prevista per tutte le operazioni fatturate, con il solo limite di 3.600 per le operazioni per le quali non c'è obbligo di emissione della fattura.

### Soggetti Obbligati e Esclusi

Tutti i soggetti passivi ai fini IVA i quali effettuano operazioni rilevanti ai fini IVA oltre i limiti sotto indicati.
Non sono tenuti alla presentazione del modello i contribuenti minimi; nel caso in cui questi escano dal regime in corso d'anno devono comunicare tutte le operazioni sopra la soglia effettuate a decorrere dalla data in cui vengono meno i requisiti di contribuenti minimi.
Sono esclusi dall'obbligo di comunicazione lo Stato, le Regioni, le Province, i Comuni e gli altri organismi di diritto pubblico in relazione alle operazioni effettuate e ricevute nell'ambito di attività istituzionali, diverse da quelle che costituiscono esercizio d'impresa.

### Operazioni da comunicare

L'obbligo di comunicazione riguarda : 
 - le cessioni di beni e prestazioni di servizi rese e ricevute per le quali c'è obbligo di emissione della fattura, a prescindere dall'importo
 - le cessioni di beni e le prestazioni di servizi rese e ricevute per le quali non c'è obbligo di emissione della fattura, se l'importo unitario dell'operazione è pari o superiore a 3.600 euro al lordo dell'Iva
 - le operazioni in contanti legate al turismo di importo pari o superiore a mille euro, effettuate da chi esercita commercio al minuto e attività assimilate, o da agenzie di viaggi e turismo (i soggetti indicati agli  articoli 22 e 74-ter del Dpr 633/1972), nei confronti delle persone fisiche di cittadinanza diversa da quella italiana e comunque diversa da quella di uno dei paesi dell'Unione europea ovvero dello Spazio economico europeo, che abbiano residenza fuori dal territorio dello Stato.


### Operazioni Escluse

Sono escluse dalla comunicazione : 
 * importazioni;
 * esportazioni indicate all'articolo 8, comma 1, lettere a) e b), del Dr 633/1972 (con bolla doganale);
 * operazioni con soggetti Black List;
 * operazioni già comunicate all'anagrafe tributaria (es. cessioni di immobili ma non cessioni di autoveicoli)
 * operazioni verso soggetti non passivi IVA (privati) se il pagamento avviene tramite carta di credito o di debito o prepagata emessa da un soggetto stabilito in Italia;
 * operazioni con soggetti comunitari se incluse nei modelli Intrastat;
 * passaggi interni tra rami aziendali se fatturati.

### Periodicità e scadenze di presentazione

Per il 2012, i soggetti obbligati che effettuano la liquidazione Iva mensile trasmettono la comunicazione entro il 12 novembre 2013; per gli altri, il termine è il 21 novembre 2013.
A regime, a partire quindi dalle comunicazioni relative al 2013, i termini sono il 10 aprile dell'anno successivo a quello di riferimento, per i soggetti obbligati che effettuano la liquidazione Iva mensile; il 20 aprile, per gli altri.

 ### Modalità di comunicazione

La comunicazione - telematica - può essere effettuata inviando i dati in forma analitica o in forma aggregata. L'opzione è vincolante per l'intero contenuto della comunicazione, anche in caso di invio sostitutivo.

### Rettifiche e Annullamenti

La procedura di annullamento dei file inviati è attiva fino al termine di un anno dalle scadenze dei termini stabiliti sopra.
La procedura di sostituzione di un file, precedentemente inviato, con uno nuovo riferito allo stesso periodo, è attiva fino al termine di un anno dalla scadenza del termine stabilito sopra.

### Elementi da indicare nella comunicazione analitica

Gli elementi informativi da comunicare, per ciascuna cessione o prestazione indicata al punto 1 del paragrafo 'Operazioni da comunicare' sono : 
 * anno di riferimento;
 * la partita IVA o, in mancanza, il codice fiscale del cedente o prestatore e del cessionario o committente;
 * per ciascuna fattura attiva, la data del documento, il corrispettivo al netto dell'IVA e l'imposta o la specificazione che trattasi di operazioni non imponibili o esenti, nonché, per i soggetti obbligati alla registrazione delle fatture emesse, la data di registrazione;
 * per ciascuna fattura passiva, la data di registrazione, il corrispettivo al netto dell'IVA e l'imposta o la specificazione che trattasi di operazioni non imponibili o esenti e la data del documento;
 * per gli operatori che si avvalgono della semplificazione delle scritture contabili di cui all'articolo 6, commi 1 e 6, del decreto del Presidente della Repubblica 9 dicembre 1996, n. 695, i seguenti dati relativi al documento riepilogativo :  numero del documento, ammontare complessivo imponibile delle operazioni, ammontare complessivo dell'imposta;
 * per ciascuna controparte e per ciascuna operazione, l'importo della nota di variazione e dell'eventuale imposta afferente.
Gli elementi informativi da comunicare, per ciascuna cessione o prestazione indicata al punto 2 e 3 del paragrafo 'Operazioni da comunicare' sono : 
 * anno di riferimento;
 * codice fiscale del cessionario o committente;
 * per i soggetti non residenti nel territorio dello Stato, privi di codice fiscale, i dati di cui all'articolo 4, primo comma, lettere a) e b), del decreto del Presidente della Repubblica 29 settembre 1973, n. 605;
 * i corrispettivi comprensivi dell'imposta sul valore aggiunto.

Ai fini della comunicazione degli elementi informativi di cui ai punti precedenti, il soggetto obbligato farà riferimento al momento della registrazione ai sensi degli artt. 23, 24 e 25 del decreto del Presidente della Repubblica 26 ottobre 1972, n. 633 ovvero, in mancanza, al momento di effettuazione delle operazioni, come stabilito dall'art. 6 del medesimo decreto.

### Elementi da indicare nella comunicazione per dati aggregati

Relativamente alle operazioni documentate da fattura, gli elementi informativi relativi alle operazioni attive e passive da comunicare in forma aggregata sono, per ciascuna controparte, distintamente per le operazioni attive e per le operazioni passive : 
 * la partita IVA o, in mancanza, il codice fiscale;
 * il numero delle operazioni aggregate;
 * l'importo totale delle operazioni imponibili, non imponibili ed esenti;
 * l'importo totale delle operazioni fuori campo IVA;
 * l'importo totale delle operazioni con IVA non esposta in fattura;
 * l'importo totale delle note di variazione;
 * l'imposta totale sulle operazioni imponibili;
 * l'imposta totale relativa alle note di variazione.

Nell'individuazione degli elementi informativi da trasmettere, il soggetto obbligato fa riferimento alla data di emissione o ricezione del documento.
