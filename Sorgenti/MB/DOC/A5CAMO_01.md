## Caratteristiche

Con l'obiettivo di favorire processi di trasformazione tecnologica e digitale secondo il modello «Industria 4.0» la legge di Bilancio 2017 ha introdotto il così detto iper ammortamento.
L'iper ammortamento consiste nella possibilità di maggiorare del 150%, con esclusivo riferimento alla determinazione delle quote di ammortamento ovvero dei canoni di leasing, il costo di acquisizione di alcuni beni materiali strumentali nuovi ad alto contenuto tecnologico (elencati nell'allegato A alla L. 232/2016). La maggiorazione del 150% si applica agli investimenti in beni strumentali nuovi ad alto contenuto tecnologico effettuati entro il 31 dicembre 2017, ovvero entro il 30 settembre 2018, a condizione che entro il 31/12/2017 il relativo ordine risulti accettato dal venditore e sia avvenuto il pagamento di acconti in misura almeno pari al 20% del costo di acquisizione.
La ratio delle disposizioni sull'iper ammortamento è anche quella di favorire il passaggio al modello "Industria 4.0" attraverso l'ammodernamento o il revamping di beni già esistenti. Pertanto, in considerazione del fatto che i beni in questione (dispositivi, strumentazione e componentistica) rilevano in maniera autonoma ai fini dell'iperammortamento, si ritiene che essi possano godere della maggiorazione del 150 per cento anche nel caso in cui vengano eventualmente contabilizzati ad incremento di beni già esistenti non agevolati e che formino oggetto di ammodernamento o revamping.
	
Sono, invece, esclusi dal beneficio i beni utilizzati in base ad un contratto di locazione operativa o di noleggio. Per tali beni, la maggiorazione, al ricorrere dei requisiti previsti, potrà spettare al soggetto locatore o noleggiante.

La maggiorazione del 150% si traduce in un incremento del costo fiscalmente ammortizzabile che potrà essere dedotta solo a partire dall'esercizio in cui il bene sarà entrato in funzione e interconnesso

Quindi per essere iperammortizzabile un cespite deve avere queste caratteristiche : 
 * Deve essere un bene _nuovo_
 * Deve essere un bene _strumentale_ all'attività dell'impresa
 * Deve essere incluso negli elenchi dell'allegato A alla legge 232/2016
 * Deve essere acquistato dall'azienda anche tramite leasing
 * Deve essere entrato in funzione
 * Deve essere interconnesso


## FAQ

**Se un bene 4.0 viene acquistato a un prezzo unitario comprensivo del software necessario per il suo funzionamento, tutto il corrispettivo può beneficiare della maggiorazione del 150%?
Si ritiene che se il software è embedded, e quindi acquistato assieme al bene, lo stesso è da considerarsi agevolabile con l'iperammortamento.

**Un bene compreso nell'allegato A alla legge di bilancio, acquistato nel 2016 ed entrato in funzione ed interconnesso nel 2017, di quale maggiorazione di costo beneficia?
L'investimento effettuato nel 2016 può beneficiare solo del super ammortamento (e non dell'iperammortamento). La maggiorazione del 40% può essere fruita dal 2017, periodo d'imposta di entrata in funzione del bene. L'interconnessione, ai fini del super ammortamento previsto dalla legge n. 208 del 2015, non assume alcuna rilevanza.

**Si può applicare il superammortamento del 40% a un bene immateriale compreso nella tabella B allegata alla legge di bilancio, se tale bene viene acquistato nel 2017 e applicato nello stesso anno a un bene teoricamente compreso nella tabella A, ma non agevolato perché acquistato già da anni dall'impresa?
L'articolo 1, comma 10, della legge di bilancio 2017 prevede la maggiorazione del 40% del costo di acquisizione dei beni immateriali elencati nell'allegato B della legge stessa. Tale beneficio è riconosciuto ai "soggetti" che beneficiano della maggiorazione del 150%. La norma, pertanto, mette in relazione il bene immateriale con il "soggetto" che fruisce dell'iperammortamento e non con uno specifico bene materiale. Pertanto, il software rientrante nel citato allegato B può beneficiare della maggiorazione del 40% a condizione che l'impresa usufruisca dell'iperammortamento del 150%, indipendentemente dal fatto che il bene immateriale sia o meno specificamente riferibile al bene materiale agevolato.

**Un bene compreso nell'allegato A alla legge di bilancio, acquistato nel 2017 ed entrato in funzione ed interconnesso nel 2019, di quale maggiorazione di costo beneficia?
L'investimento effettuato nel 2017 può beneficiare  dell'iperammortamento solo a partire dalla data di interconnessione dello stesso. Pertanto negli esercizi 2017 e 2018 il bene fruirà del superammortamento mentre a paritre dal 2019 potrà fruire della maggiorazione del 150% prevista dall'iperammortamento.
