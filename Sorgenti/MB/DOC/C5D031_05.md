A partire dal mese di gennaio 2008 avrà inizio, anche per l'Italia, la migrazione a SEPA - Single
Euro Payments Area (area unica di pagamenti in Europa) -, obiettivo posto dall'Unione Europea per la
creazione di un mercato unico dei pagamenti, all'interno del quale si potranno effettuare
transazioni agli stessi costi e con modalità analoghe a quelle che attualmente vengono utilizzate
all'interno dei confini nazionali.

Questo progetto, al quale partecipa anche la Banca d'Italia, consentirà a cittadini, imprese ed enti
pubblici e privati, indipendentemente da dove si trovano in Europa, di effettuare e ricevere
pagamenti in EURO, disporre incassi commerciali ed utilizzare carte di pagamento con condizioni di
base, diritti ed obblighi omogenei nei vari Paesi dell'Unione.

Uno dei primi effetti "pratici" dell'attuazione di SEPA si concretizza con l'obbligo di indicazione
del codice IBAN ( International Bank Account Number)in tutti i pagamenti ed incassi effettuati dall'
01.01.08 tramite circuito bancario. I codici ABI e CAB non saranno più richiesti.

Cos'è il codice IBAN

L'IBAN è un codice bancario, automaticamente attribuito ad ogni rapporto bancario, che individua in
maniera univoca il Paese presso cui è domiciliato il conto, la banca e la filiale della banca dove
il rapporto è aperto nonché il numero di conto corrente.

Il codice IBAN italiano, rintracciabile generalmente sull'estratto conto bancario, è composto da 27
caratteri alfanumerici, ad esempio : 

IT 01 X 01234 11101 000012345678 dove : 

IT            =     paese in cui è tenuto il conto
01            =     caratteri di controllo
X             =    CIN
01234         =    ABI
11101         =    CAB
000012345678  =    numero di conto corrente

Cosa succede se il codice IBAN non viene utilizzato

Dopo il 01.01.2008 i bonifici disposti senza l'indicazione del codice IBAN del conto beneficiario
saranno ancora accettati dal sistema bancario per un periodo di tempo transitorio, la cui scadenza è
attualmente fissata per il 01.06.2008.

Al termine di questo periodo i bonifici senza l'indicazione del codice IBAN avranno tempi di
esecuzione e costi maggiori a causa del graduale abbandono da parte delle banche delle attuali
procedure informatiche.

